# 太乙统宗宝鉴序
　　夫太乙者，天地之神也，其星在天乙之南，统十六神而知风雨水旱金革凶馑之事。昔黄帝战蚩尤于𣵠鹿之野，天作大雾以霭昼昏，风后相地，造指南车晓之，盖取诸太乙之法也，传袭至今，上下三千余年，列日以术数。

　　自古圣王钦天授时，治化隆平，惠利天下，遵而用焉。其有九宫星文之次舍，十二分野之灾祥，明主客长短之兴衰，决兵家远近之胜负，或为默契乎，至精神之妙源。

　　夫太乙所以作也，外阐龙图，内列龟文，天地之所以设，君臣父子夫妇之所以立，阴阳昼夜之所以分，山川地里之所以流峙，品物之万彚之所以番殖，此可以明数而言哉。

　　太乙理蕴于数之中，数显于理之外，主管三元，分布四方，如是而已。予虽不敏，自六籍而下，凡先贤太乙之书靡所不阅，然必求其理，则太乙了然演数，则其理昭蓍。至于太乙周行，统运六十四卦，与夫五福三基之贵神，八门之精，星使经纬，错综表里，贯通集为一书，标类成目，凡二十卷，命之曰太乙统宗宝鉴。其所集之学，实发黄帝、风后刼法之初意也。人君用之可使民为尧舜之民，人臣用之可以致君为尧舜之君，岂小补哉。

　　是书之集也，远不悖乎圣人之旨，近不戾乎先言贤之言，如宝鉴以镜容，使后人易观其真云。

　　大德七年岁在癸卯，孟夏旺日，晓山老，谨序。

　　太乙统宗宝鉴序终
