# 明太乙主客阴阳厄会术
　　经曰：太乙在阳宫算奇数为重阳，八三四九乃阳宫也，一三五七乃奇数也。太乙在阴宫算得偶数为重阴，二七六一为阴宫也，二四六[^1]乃偶数也。重阳之算厄火，有火灾伤之变[^2]，重阴厄水，有水涝灾伤之变。文昌得之其应在主，主者君主之算也，始击得之其应在客，客者，四夷敌国之算也。主在内，客在外云尔。

　　疏河沟[^3]，筑隄防，完城邑，浚濠渠，通水利，以备水灾之患。备火具，御宗庙，慎宫室，做[^4]府库，以备火灾之患。勿夺民时，勿伤民财，勤稼穑，储积仓廪，以备水旱凶年，赈在百姓[^5]。王者之事，国无九年之积，曰不足，无六年之积，曰国非其国[^7]。三年耕，必有一年之积，九年耕，必有三年之积，大禹塗山之会，执玉帛者万国，于时[^7]公家有二十年之积，私家有九年之储，是故尧有九年之水，汤有七年之旱，而国无损瘠者，所积多而后[^8]备也。

[^1]：一本作“二四六八”

[^2]：一本作“有火旱灾伤之变”

[^3]：一本作“备水具，疏河沟”

[^4]：一本“做”疑作“儆”

[^5]：一本作“赈济百姓”

[^6]：一本作“无六年之积，曰患，无三年之积，曰国非其国”

[^7]：一本作“于是”

[^8]：一本作“先”
